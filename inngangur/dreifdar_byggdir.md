---
outline: deep
---
# Dreifðar byggðir

Hugtökin **dreifbýli** (e.rural) og **þéttbýli** (e. urban) er erfitt að skilgreina á algjöran hátt. Það sem þykir þéttbýlt í einu samhengi þarf ekki að þykja það í öðru, og því eru þessi hugtök oft nýtt sem lýsing á ákveðnum andstæðum margmennis, innviða og uppbyggingar annarsvegar, á móti afskekktum byggðum, fámennum og lítt upp byggðum hins vegar.

Á Íslandi tíðkast að skipta landinu upp í höfuðborgarsvæðið annarsvegar, þar sem um 60% landsmanna búa, og svo landsbyggðina hinsvegar. Sumir vilja tala um landsbyggðirnar í fleirtölu, enda er auðvitað mikill munur á aðstæðum byggða utan höfuðborgarsvæðisins. Annars vegar mætti taka Akureyri, sem telur um 20 þús manns. Þar er staðsettur háskóli og ýmsir innviðir og þjónusta fyrir stærra svæði. Hins vegar þorp líkt og Raufarhöfn, sem telur um 200 manns og er staðsett langt frá flestri þjónustu og innviðum. Augljóslega eru aðstæður mjög ólíkar á milli slíkra byggðarlaga og varasamt að líta svo á að þau falli alltaf undir sama hatt.

Þegar orð eins og landsbyggði(ir), strjálbýli, dreifðar byggðir og afskektar eru notuð í þessari heimild má í íslensku samhengi ætla að verið sé að vísa í þann hluta landsins sem er fyrir utan höfuðborgarsvæðið, en þéttbýli, borgir og stærri staðir vísa yfirleitt í Reykjavík og nágrenni. Hér þarf alltaf að hafa þann fyrirvara á að samhengi hvers staðar er ólíkt og alhæfingar þarf að yfirfæra á ólíkan hátt um hvert byggðarlag.

## Staðsetning nýsköpunar

Að aðgreina starfsemi nýsköpunnar í dreifðbýla eða þéttbýla flækist enn við það, að nýsköpun á sér ekki endilega skýra staðsetningu. Stofnun eða fyrirtæki sem stundar nýsköpun kann að hafa skráð póstnúmer á einum hluta landsins, en starfsmenn og starfsemi um allan heim. Jafnframt gætir áhrifa nýsköpunar sem stunduð er yfirleitt þvert á landshluta og jafnvel landamæri. Þetta verður enn flóknara með aukinni samskiptatækni og störfum án staðsetningar.

Hér væri hægt að nota nýsköpunarfyrirtækið Kerecis sem dæmi, sem hefur þróað aðferð til að nýta fiskroð til að græða sár. Félagið Kerecis hf er skráð í póstnúmerinu 400 Ísafirði, og þar fer jafnframt framleiðsla vörunnar fram. Rannsóknir og þróun fara fram í Reykjavík samkvæmt vefsíðu félagsins^[[Um okkur síða Kerecis](https://www.kerecis.com/about-us/)]. Sá hluti rannsóknar og þróunar Kerecis sem fer fram í Reykjavík hlýtur að teljast hluti af þeirri nýsköpun sem á sér stað á höfuðborgarsvæðinu, burt sér frá skráningu félagsins í fyrirtækjaskrá.

Auk starfsemi Kerecis á Íslandi er það með skrifstofur í Þýskalandi og Bandaríkjunum, þar sem nær helmingur allra 400 starfsmanna fyrirtækisins vinnur við sölustarf. Þegar litið er til stjórnar og stjórnenda Kerecis eru ekki augljós tengsl við Ísafjörð hjá mörgum þeirra. Nýlega var svo félagið Kerecis keypt af fyrirtækinu Coloplast, sem telst danskt. Loks vinnur Kerecis á alþjóðlegum markaði, og beint áhrif nýsköpunar þess hefur áhrif á framfarir og tækni um allan heim.

Tengsl Kerecis við Ísafjörð eru óumdeild og ekki meiningin að gera lítið úr þeim. Það sem dæmið er nýtt til að sýna er að flókið getur verið að mæli landfræðilega staðsetningu nýsköpunar í alþjóðavæddum heimi. Að sama skapi fer fram hátækniframleiðsla á fiskvinnsluvélum á Ísafirði sem byggir á langri hefð og tækniþekkingu á svæðinu undir merkjum Skaginn 3X, sem skráð er á Akranesi en er í eigu þýska fyrirtækisins Baader. Sú hátækni sem þar á sér stað telst að sjálfsögðu á einhverju leyti sem hluti af ísfirskri nýsköpun. Þetta áminning um að nota ekki of einfaldar hugmyndir um hvað felst í að laða nýsköpun til svæðis.

Ef við göngum meðvitað eða ómeðvitað út frá að efling nýsköpunar feli eingöngu í sér að fyrirtæki sé stofnað á ákveðnum stað gætum við farið á mis við viss tækifæri. Að efla nýsköpun í ákveðnu byggðarlagi gæti allt eins falið í sér að laða starfsfólk eða starfsemi sem stundar nýsköpun til staðarins, burt séð frá því hvar kennitalan sem starfsemin fer fram undir er skráð, eða hvar fyrirtækið staðsetur sig annars.

## Staða nýsköpunar á landsbyggðunum

Með þeim fyrirvörum sem tilgreindir voru að ofan er þó áhugavert að reyna að átta sig á mun á milli dreifðra byggða og höfuðborgarsvæðisins þegar kemur að nýsköpun. Árið 2019 svaraði þáverandi ráðherra nýsköpunar þingfyrirspurn^[[Svar ferðamála-, iðnaðar- og nýsköpunarráðherra](https://www.althingi.is/altext/pdf/150/s/0669.pdf)] um skiptingu stuðnings hins opinbera eftir landshlutum sem byggði á úttekt Vísinda- og tækniráðs^[[Framlag til rannsókna og
nýsköpunar eftir
landshlutum 2014-2018](https://www.stjornarradid.is/library/03-Verkefni/Visindi/Fundargerdir-ofl/%c3%9attekt%20%c3%a1%20framl%c3%b6gum%20til%20ranns%c3%b3kna%20og%20n%c3%bdsk%c3%b6punar_DMK%20021019.pdf)]. Úttektin sýndi mikinn mun á því hvert stuðningur hins opinbera til nýsköpunar leitaði milli höfuðborgarsvæðisins og landsbyggðana.

Tækniþróunarsjóður er einn helsti sjóður sem styður við nýsköpun á Íslandi. Samkvæmt úttektinni fóru um 89% af öllum styrkjum sjóðsins til aðila á höfuðborgarsvæðinu af þeim um 13.5 milljörðum sem úthlutað hafði verið áratuginn á undan.

Önnur mikilvæg leið hins opinbera til að styðja við nýsköpun er í gegnum svokallaða “skattaafslætti” vegna rannsóknar og þróunar. Í gegnum þá geta aðilar sem stunda rannsóknir og þróun fengið hluta af því fjármagni til baka frá ríkinu sem þeir verja til rannsóknar og þróunar vegna nýsköpunar. Ólíkt samkeppnissjóðum líkt og Tækniþróunarsjóði eru þessar endurgreiðslur réttindi sem greiðist að uppfylltum skilyrðum. Hlutfall þessara greiðslna sem runnu til höfuðborgarsvæðisins var svipað og Tækniþróunarsjóðs, eða um 91% af þeim rúmum 16 milljörðum sem greiddir voru á árunum 2011 - 2019.

Á undanförnum árum hafa þessar endurgreiðslur aukist mjög mikið. Áætlað er að þær muni nema um 15.3 milljörðum fyrir bara árið 2024 eitt og sér.

Þessar tvær uppsprettur opinbers fjármagns eru líklega mikilvægastar þegar kemur að nýsköpun á landsvísu, en önnur fjármögnun á landsvísu sem tengist t.d. rannsóknum eða listum og skapandi greinum fylgir svipuðu mynstri þegar kemur að skiptingu milli höfuðborgarsvæðis og landsbyggða.

Samkvæmt úttektinni er staðfest að “höfuðborgarsvæðið nýtur mikils stuðnings til rannsókna og nýsköpunar”. Hins vegar er bent á, að lítill munur sé á árangurshlutfalli umsókna eftir landshutum. Þ.e.a.s. að umsóknir frá landsbyggðunum séu jafnframt hlutfallslega færri. Hver er ástæða þess að umsóknir og úthlutanir úr helstu opinberu hítum til nýsköpunar séu hlutfallslega minni utan að landi? Það eru tæpast forsendur til að svara því með mikilli nákvæmni, en þó getur verið áhugavert að nálgast það með nokkrum kenningum og máta þær við það sem vitað er.

Beinast liggur við að spyrja hvort nýsköpunarstarfsemi sé einfaldlega meiri á höfuðborgarsvæðinu, sem þá getur annaðhvort verið orsök eða afleiðing af misskiptingu styrkjanna? Er fólk úti á landi minna nýskapandi? Þar sem nýsköpun hefur yfirleitt á sér jákvæða gildishlaðna merkingu virðist þessi spurning vekja upp einhverskonar varnarviðbrögð, líkt og verið sé að gera lítið úr samfélögum úti á landi.

### Á nýsköpun heima í Reykjavík?

Margt er ólíkt milli samfélagsgerðar dreifbýlis og þéttbýlis sem snertir umhverfi nýsköpunar. Atvinnuhættir í dreifðum byggðum hefur til langs tíma tengst meira beinni nýtingu á náttúruauðlindum, s.s. landbúnaði og sjávarútvegi. Hinn svokallaði “þekkingariðnaður” virðist fremur spretta upp í borgum, enda eru flestir háskólar og rannsóknarstofnanir þar. Þá býður fjölmennið oft upp á meiri sérhæfingu og fjölbreyttari hæfni og þekking getur komið saman á einum stað en hægt væri á smærri stöðum. Jafnframt eru fjárfestar og fjármagn yfirleitt með sínar bækistöðvar á stærri stöðum, sem og flestar stofnanir ríkisins.

Það væri því ekki fjarstæðukennt að velta því upp að hvort nýsköpun eigi sér mögulega sitt eðililega heimili á stærri stöðum? En þó ekkert sé að því að spyrja þessarar spurningar, ættum við ekki að láta staðar numið þar.

Önnur nálgun á því að svara þessari spurningu væri, að velta því fyrir sér hvort nýsköpun sé ekki endilega minni í dreifðum byggðum, heldur annars eðlis. Þær skilgreiningar og áherslur sem við notumst við þegar við hönnum þá ferla sem styðja við nýsköpun geta haft mikil áhrif á það hvers konar nýsköpun er styrkt. Sá skilningur sem lagður er í orð líkt og “tækni”, “nýnæmi” og “verðmæti” getur hér haft miklar afleiðingar.

Loks er mikill munur á því að spyrja hvort að nýsköpun eigi auðveldar uppdráttar á einhverjum stað, og hvort hennar sé fremur þörf þar. Á stöðum þar sem nýsköpun hefur ekki verið stunduð af sama krafti og annars staðar gæti einmitt þörfin fyrir hana verið hve mest, og að sama skapi flest vannýtt tækifæri.

## Er nýsköpun úti á landi öðruvísi?

Hér verður reynt að velta upp spurningum sem gæti skipt máli við stefnumótun nýsköpunar, og hvernig hún gæti haft ólíkt áhrif á frumkvöðla á höfuðborgarsvæðinu og úti á landi. Hér vísum við aftur í ólíka túlkun á hugtökunum nýstárlegt og verðmætaskapandi.

### Nýtt hér eða í heiminum?

Í dreifðum byggðum er gjarnan minna framboð af þjónustu og innviðum en í borgum. Því er því stundum haldið fram, að frumkvöðlar í landsbyggðum séu því síður í því að finna upp vörur og þjónustu sem hvergi finnst annars staðar, heldur fremur að leita leiða til að bjóða upp á þjónustu sem þegar er til á stærri stöðum, og finna nýjar og skapandi leiðir til að gera það í sinni heimabyggð.

Þannig felst varla nýsköpun í því að bjóða upp á háskólanám út af fyrir sig, enda hefur slíkt verið stundað um allan heim um aldir. Það kann þó að útheimta töluverða nýsköpun að bjóða upp á háskólanám í fámennum og afskekktum landshluta, líkt og Háskólasetur Vestfjarða gerir. Þar eru aðstæður allt aðrar, og það myndi aldrei ganga upp að hafa náminu með sama hætti og t.d. Háskóli Íslands gerir.

Líkt og minnst var á í kaflanum Hvað er nýsköpun?, felst nýnæmið samkvæmt stöðlum ISO í viðhorfi viðkomandi hagaðila. Þ.e.a.s. - háskólanám er ekki nýtt í heiminum en það var nýtt á Vestfjörðum. Að koma á fót háskólanámi á Vestfjörðum getur því vel talist nýsköpun fyrir þeim sem það stunda, og þá sem það snertir.

Nær öll verkfæri sem beitt er til að styðja við nýsköpun frá hendi hins opinbera gera einhverskonar kröfu um nýnæmi. Oft er mikil pressa á að opinberir aðilar styrki ekki rekstur sem þegar er til, enda geti það skekkt samkeppnisstöðu. Það ber þó að hafa í huga, að hvernig við skilgreinum nýnæmi og hvernig mat á nýnæmi er útfært, gæti haft afleiðingar um það hvert stuðningurinn leitar. Mjög þröng skilgreining á nýnæmi, t.d. sú sem ekki tekur tillit til þess hvernig nýnæmi getur verið bundið við staðsetningu, gæti leitt til þess að stuðningur við nýsköpun leiti síður út á land.

### Ólíkar forsendur frumkvöðla

Hugtakið nýsköpun nær til mjög breiðs svið mannlegrar iðju. Af því leiðir, að þeir sem stunda nýsköpun gera það á ólíkum forsendum. Ef við skiljum ekki ólík takmörk, aðstæður og gildismat frumkvöðla, er hætt á því að stuðningur okkur til margra geti haft takmarkað gildi, og jafnvel verið afvegaleiðandi og ruglandi í sumum tilfellum.

Stundum er t.d. rætt um lífsstílsfrumkvöðla, sem stofna fyrirtæki til þess að geta unnið við áhugamálið sitt og lifað ákveðnum lífsstíl, verið “eigin herra”. Aðrir frumkvöðlar sem við gætum nefnt vaxtarfrumkvöðla, eru með stórtæk plön um efnahagslegan vöxt og hyggja jafnvel á útrás um allan heim. Þá eru samfélagslegir frumkvöðlar, hvers markmið er fyrst og fremst að stuðla að einhverskonar jákvæðum samfélagslegum áhrifum í sinni heimabyggð eða víðar. Loks verða sumir frumkvöðlar, einfaldlega af því þeir áttu engan annan kost til að eiga í sig og á, þá gætum við nefnt nauðsynja frumkvöðlar.

Að sjálfsögðu getur verið bæði skörun og þróun í ólíkum takmörkum frumkvöðla. Flokkun sem þessi er ætlað að gera okkur meðvituð um mikilvægi ólíkrar nálguna, frekar en að draga fólk í einfalda dilka. Að reyna að troða verkefninu “viðskiptaáætlun” upp á frumkvöðul sem er á fyrstu stigum í róttækar nýsköpunar þar sem óvissa er enn mjög mikil gæti verið afvegaleiðandi fyrir viðkomandi og hvatt frumkvöðullinn til að einblína of mikið á þegar þekktar stærðir. Að sama skapi er oft mjög erfitt að áætla verðmætasköpun samfélagslegrar nýsköpunar í krónum og aurum, og því endar tilraun til slíks oft sem æfing í fáránleika og kjaftæði. Einstaklingur sem hrökklast hefur í eigin rekstur eftir að hafa misst vinnuna, en væri allt eins til í að komast úr “harkinu” hefur að sama skapi mögulega lítið að gera við löng og flókin þróunarferli.

Eru forsendur frumkvöðla ólíkar eftir landsvæðum? Í bandarísku samhengi hefur verið rætt um að lífsstíls- og nauðsynjar frumkvöðlar séu einkennandi fyrir dreifðar byggðir, en að þar skorti vaxtar frumkvöðla. Eru frumkvöðlar úti á landi fremur að einblína á að skapa störf fyrir sjálfa sig og að leysa samfélagsleg vandamál eigin heimabyggðar, frekar en að búa til næstu vaxtasprota? Ef svo er, er það verra? Hvert sem svarið er við þessari spurningu er ljóst að ólíkar úrræði henta ólíkum frumkvöðlum misvel.

## Ólík úrræði hins opinbera

Ef frumkvöðlar og nýsköpun þeirra eru ólík milli þéttbýlis og dreifbýlis, geta forsendur þeirra úrræða sem hið opinbera veitir þeim haft mikil áhrif á hvert stuðningurinn leitar. Þó við getum ekki lýst þessum mun enn með nákvæmni og vissu, getur samt verið gagnlegt að velta fyrir sér hvernig ólík form stuðnings gætu haft áhrif á hvert stuðningurinn leitar, þó það sé ekki endilega meðvituð ákvörðun.

### Að styrkja nýnæmi og vöxt

Tækniþróunarsjóður er dæmi um úrræði sem gerir miklar kröfur um nýstárleika og verðmætasköpun. Hæsta mögulegu einkunn í styrktarflokknum Vöxtur fæst m.a. með því að þróa “nýja tækni sem er áður óþekkt í heiminum” og jafnframt að “mjög mikillar veltu/verðmæta má vænta af afurð á markaði”. Sjóðurinn biður um nákvæma útlistun á væntum tekjum afurðar í töfluformi. Auk rekstrarlegra tekna er boðið upp á að gera grein fyrir “innlendum verðmætum” og er þá átt við “verðmæti sem skapast innanlands vegna sparnaðar eða aukinna tekna þeirra sem nota vöruna”. Gera skal grein fyrir þessum verðmætum í Excel skjali.

Óljóst er hvort verðmæti sem ekki hafa verið reiknuð út í krónur og aura séu talin með í mati sjóðsins, en ljóst er mjög langsótt og snúið getur verið að setja mælikvarða á þau, og mun greiðara er því að sækja um verkefni sem hafa beinar viðskiptalegar tekjur. Ljóst er því að Tækniþróunarsjóður á mest erindi við frumkvöðla sem vinna að verkefnum með miklu nýnæmi og miklum efnahagslegum vaxtartækifærum. Aðrir, til að mynda lífsstílsfrumkvöðlar, eða þeir sem stunda nýsköpun sem afmarkast við lítið svæði og þeir sem vinna að verkefnum hvers nýnæmi er bundið við samhengi ákveðinnar staðsetningar, hafa minna að sækja í Tækniþróunarsjóð.

Ef rétt reynist, að frumkvöðlar úti á landi séu síður vaxtamiðaðir, stundi nýsköpun sem miði að nýnæmi á eigin svæði frekar en á heimsvísu og séu jafnvel frekar miðaðir að samfélagslegum verðmætum frekar en viðskiptalegum, þá gæti það meðal annars skýrt hvers vegna þeir leiti síður stuðnings hjá Tækniþróunarsjóði.

### Að styrkja veltu

Eitt úrræði hefur vaxið mjög mikið í umfangi undanfarin ár og þarf því að skoða sérstaklega eru skattafrádráttur vegna rannsókna og þróunarverkefna. Hugtakið “skattafrádráttur” kann að valda misskilningi, því greiðslurnar tengjast ekki á beinan hátt skattgreiðslum. Greiðslurnar eru styrkur í formi endurgreiðslu á hluta af kostnaði sem fyrirtæki leggja í rannsóknar- og þróunarverkefni. Hlutfall kostnaðar fer eftir ýmsum forsendum, frá 25% - 35% af útlögðum kostnaði, með vissum hámörkum og takmörkunum þó. Fyrirtæki sem eyðir 100 milljónum í þróunarverkefni gæti því undir ákveðnum kringumstæðum fengið 25 milljónir af því endurgreitt frá ríkinu.

Þess háttar úrræði eru sérstaklega vinsæl hjá þeim sem telja að einkaaðilum sé best treystandi til að ákveða hvaða þróun eigi að fjármagna, þar sem ríkið styrkir fjárfestingu án tillits til þess hvort hún teljist góð eða ekki samkvæmt einhverri nefnd sérfræðinga. Þá ýti hún undir fjárfestingar einkaaðilar í rannsóknum og þróun, og laði jafnvel að erlent fjármagn til landsins.

Í mjög einfeldningslegri réttlætingu fyrir slíkum kerfum er stundum talað líkt og slík fjármögnun ríkisins sé því að kostnaðarlausu, þar sem hún skapi nýja starfsemi sem skili sér til baka í skatttekjum. Sé þessi hugmyndin tekin áfram í sínar röklegu öfgar sé þetta einhverskonar eilífðarvél verðmætasköpunar. Svo er að sjálfsögðu ekki.

Öll fjárfesting hins opinbera, hvort sem er í nýsköpun eða öðru, er gerð undir því yfirskini að skapa einhverskonar verðmæti og í nær öllum tilfellum skilar hún sér til baka að einhverju leyti í formi skatta. Svigrúm ríkisins til fjárfestinga er þó takmarkað, og því þarf að meta kosti einnar leiðar fram yfir aðra.

Eitt af því sem einkennir aðferðina endurgreiðslur vegna veltu, er að af því leiðir að því meiri fjárhagslega veltu sem aðili hefur, því meira fé er hægt að sækja. Þannig sótti tölvuleikjafyrirtækið CCP 550 milljónir árið 2022, en það er 26 ára gamalt og er í eigu kóreska fyrirtækisins Pearl Abyss. Á eftir CCP sótti Controlant 385 milljónir, en fyrirtækið hefur vaxið mjög hratt á undanförnum árum með samningum við lyfjarisa líkt og Pfiz­er. Þar á eftir var rótgróna tæknifyrirtækið Origo með álíka upphæð og Controlant.

Að sjálfsögðu njóta smærri fyrirtæki einnig góðs af þessu fyrirkomulagi, en eðli þess mun þó alltaf vera þannig að þeir sem hafa þegar aðgang að meira fjármagni fá mestan stuðning. Spyrja má, er stuðning þess opinbera mest þörf þar? Að sama skapi mun fjármagn hins opinbera ekki endilega leita í að leysa vandamál eða málefni sem talið er að mestu máli skipta fyrir samfélagið, heldur þau málefni sem auðveldast er að fá fjármagn í hverju sinni.

Hvaða áhrif hefur þessi aðferð við að fjármagna nýsköpun á það hvert á landinu stuðningur leitar? Líkt og áður kom fram, fór um 90% af þessum styrkjum til höfuðborgarsvæðisins miðað við fyrirliggjandi gögn, sem ná þó aðeins til 2019, áður en hinn mikli vöxtur í umfangi þess varð. Þetta er í svipuðu hlutfall og önnur helstu úrræði til stuðnings nýsköpunar. Það má því segja að miðað við þessar takmörkuðu upplýsingar leiti skattafrádrátturinn jafn illa út á land eins og önnur helstu úrræði.

Það má þó velta fyrir sér hvort að veltutengdur stuðningur sé til þess fallinn að viðhalda ójafnri aðstöðu, frekar en jafna aðstöðuna þegar kemur að nýsköpun. Þar sem forsenda þess að fá fjármögnun er að hafa fjármögnun fyrir, eru líkur á að svæði sem eru “eftir á” njóti þeirra síður. Þau hafi færri fyrirtæki sem komin eru með teljanlega veltu, og fái síður fjármagn úr slíkum úrræðum.

Loks er ljóst, að slík verkefni eru ekki sérstaklega fallin til að styðja við verkefni hvers verðmætasköpun er fyrst og fremst samfélagslegs eðlis. Veltutengd úrræði styðja aðeins þá verðmætasköpun sem myndar bókhaldslega veltu hjá félaginu.

### Að styrkja ákveðna geira

Ákveðnum úrræðum er beint á vissa geira og svið. Ljóst er að mjög misjafnt er hvaðan af landinu ákveðnir geirar sækja styrki. Matvælasjóði er til að mynda ætlað að “styrkja þróun og nýsköpun við framleiðslu og vinnslu matvæla og hliðarafurða úr landbúnaðar- og sjávarafurðum”. Árin 2021 og 2022 úthlutaði sjóðurinn tæpum 600 milljónum króna. Hlutfall styrkja til landsbyggðana í þeim úthlutunum var í kringum 70% bæði árin. Þetta er augljóslega allt annað hlutfall en við á um Tækniþróunarsjóð og Skattafrádrætti.

Ef aðrir geirar eru valdir til að styrkja, s.s. Máltæknisjóður eða Markáætlun um tungu og tækni, þá dettur hlutfall styrkja til landsbyggðina niður í mjög lítið.

Með því að velja geira sem eru ríkjandi út á landi er því augljóslega hægt að beina fjármunum frekar þangað. Annað mál er hvort það sé æskileg aðferð. Með því að styðja sérstaklega matvæli og afurðir landbúnaðar og sjávarútvegs má segja að verið sé að ýta undir ákveðna sérhæfingu landsbyggðana. Hugmyndafræðin um snjalla sérhæfingu (e. smart specialisation) leggur áherslu á að lönd og landsvæði einbeiti sér að fáum útvöldum forgangsmálum til að fjárfesta í, sem byggir á styrkleikum svæðisins, en reyni ekki að vera góð á öllum sviðum.

Á móti þessu sjónarmiði mætti tefla öðru. Að með því að styrkja sérstaklega matvæla og sjávarútvegstengda starfsemi úti á landi sé verið að hvetja samfélög þar til að halda sér í hjólförum fortíðar og viðjum vanans. Það sem dreifðar byggðir þurfi einmitt á að halda sé fjölbreyttari starfsemi og annars konar hæfni, ekki hafa öll eggin í sömu gömlu körfunni.

Það er ekki auðvelt að leysa þessa þverstæðu í eitt skipti fyrir öll. Þó má segja, að það sem máli skipti er hvort að fjárfestingin leiði til raunverulegrar umbreytingar í hæfni svæðisins til að finna nýjar leiðir til verðmætasköpunar, eða hvort hún viðhaldi einfaldlega sama ástandi. Hugmyndafræðinni um snjalla sérhæfingu ætti alls ekki að beita sem röksemd til þess að niðurgreiða óbreytt ástand, heldur til þess að sækja fram.

### Að styrkja ákveðin svæði

Einfaldasta leiðin til að beina styrkjum til ákveðinna svæða er auðvitað að skilyrða það úthlutun þeirra. Þetta er gert í vissum úrræðum.

## Okkar er valið

Úrræði líkt og uppbyggingasjóðir landshlutanna eða verkefnastyrkir Brothættra byggða gera mun minni kröfur um nýnæmi eða væntan viðskiptalegan vöxt. Þau eru þó jafnframt mun minni en helstu úrræði til nýsköpunar á landsvísu eru og ná til fjölbreyttara sviðs. Verkefnastyrkir uppbyggingasjóðs Vestfjarða námu til að mynda um 50 milljónum árið 2023 sem deildust á 69 verkefni eða um 700þús að meðaltali á hvert verkefni.. Aðeins hluti af þeim verkefnum myndu þó teljast til nýsköpunar, enda styrkir sjóðurinn til að mynda menningarverkefni líka. Til samanburðar geta einstaka styrkir frá Tækniþróunarsjóði numið 70 milljónum.
