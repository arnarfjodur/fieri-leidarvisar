---
outline: deep
---

# Sprotasamfélög


Bandaríski fjárfestirinn og Íslandsvinurinn Brad Feld hefur mikið fjallað um nýsköpunarvistkerfi og frumkvöðlasamfélög. Sjálfur er hann þekktur fyrir þáttöku sína í nýsköpunarsenunni í borginni Boulder í Colorado fylki. Boulder telur aðeins um 100 þúsund manns, en hefur vakið athygli fyrir óvenju gróskumikið nýsköpunarlíf.

Feld lýsir nýsköpunarvistkerfum sem margslungnu og sjálf aðlaðandi kerfi. Alls ekki eigi að reyna að handstýra þeim að ofan, heldur leyfa frumkvöðlum sjálfum að leiða veginn. Í bókinni The Startup Community Way, sem Feld skrifar ásamt Ian Hathaway er harmað að:

> Stjórnvöld og aðrir aðilar, s.s. stærri fyrirtæki og háskólar eru ekki að vinna saman með hvor öðrum eða með frumkvöðlum eins vel og þau gætu. Of oft reyna þessir aðilar að stýra eða troða sínum sjónarmiðum að ofan, í stað þess að styðja við umhverfi sem er leitt frá grasrótinni, aðalega af frumkvöðlum^[Feld, Brad; Hathaway, Ian. The Startup Community Way (Techstars) (p. 2). Wiley. Kindle Edition.].
 
Vandinn samkvæmt Feld og Hathaway er að þó frumkvöðlum sé eiginleg ákveðin afstaða, hegðun og gildi sem einkenni lífleg sprotasamfélög, séu þau oft í mótsögn við það sem fólki úr stofnunum sé eiginlegt. Sprotasamfélög þrífist fyrst og fremst sem netverk, meðan stórfyrirtæki, háskólar og stjórnvöld séu í stigveldi^["While the attitudes, behaviors, practices, and values at the heart of vibrant startup communities are second nature to many entrepreneurs, they often are counterintuitive or misaligned with competing incentives, especially when the person represents an organization such as a large corporation, university, or government. These institutions, which are hierarchical organizations, operate in ways that are antithetical to startup communities, which, like entrepreneurial companies, thrive in a network model" Feld, Brad; Hathaway, Ian. The Startup Community Way (Techstars) (pp. 7-8). Wiley. Kindle Edition. ].

Ákall Feld um að það séu frumkvöðlar sjálfir sem leiði eigið samfélag er sannfærandi en í senn ekki einfalt að uppfylla. Það setur þá sem starfa sem fagfólk í stuðningskerfi nýsköpunar, s.s. starfsfólk landshlutasamtaka eða hinna ýmsu eininga sem settar hafa verið upp til að styðja við nýsköpun. Á mörgum stöðum eru ekki sérstaklega margir virkir frumkvöðlar, og þeir hafa oft margt annað og betra að gera en að mæta að stefnumótunarfundi eða vinnustofur tengd nýsköpun svo dæmi sé tekið.

Í anda Feld ættu þeir sem veljast í það erfiða hlutverk að styðja við samfélag nýsköpunar ætti að hafa í huga að þeirra hlutverk er að vera hvetjandi, tengja ólíka aðila saman, styðja við frumkvæði sem á sér stað og hlusta vel á frumkvöðlana sjálfa, og forðast að taka sér á hendur að segja öðrum fyrir, skipuleggja og setja ramma. Þetta spyr einnig áleitinna spurninga um hvers konar stofnanir best séu fallnar til að styðja við nýsköpunarsamfélög.

Innan ákveðinna stofnana, s.s. landshlutasamtaka, opinberra stofnana s.s. Byggðastofnunar, hjá ráðuneytum tíðkast vinnubrögð og menning sem hæfa slíkum stöðum. Það sem kalla mætti vandaða stjórnsýsluhætti útheimtir oft á tíðum ákveðna formfestu og fyrirsjáanleika. Leita þarf samþykkis hjá réttum stöðum, færa þarf skýr rök fyrir ákvarðanatöku, leitast þarf leiða við að styggja ekki mikilvæga hagsmunaaðila o.s.frv.

Þetta andrúmsloft, sem oft á tíðum er nauðsynlegt innan þeirra stofnana sem það kemur frá, getur verið hindrun í uppbyggingu frumkvöðlaumhverfis. Nýsköpun þrífst þar sem fólk er óhrætt við að gera tilraunir, í andrúmslofti hispursleysis og þar sem ekki þarf að leita samþykkis fyrir öllu eða fara gegnum langa formlega ferla. Skapandi samfélög þurfa frelsi til að gera eitthvað sem öðrum kann að þykja ansalegt eða fáránlegt, jafnvel hneikslanlegt. Aðgengi að þátttöku þarf að vera án þröskulda, og hlutverk og ábyrgð einstaklinga verður oft flæðandi og dýnamísk.

Það getur verið mjög mikil áskorun fyrir starfsmann sem ætlað er að vera þátttakandi í sprotasamfélagi á láréttum jafningjagrundvelli, að vera jafnframt hluti af lóðréttri og formfastri stofnun. Hættan er að menning og siðir stofnunarinnar taki yfir. Það kann því að vera gott skref að aðskilja einingu sem ætlað er að styðja við nýsköpun til þess að gefa þeim ákveðið frelsi og sjálfstæði. Vinnurými þeirra ætti helst að staðsetja þar sem frumkvöðlar hafa aðsetur, eða a.m.k. í rýmum sem hafa möguleika á að laða til sín frumkvöðla, og síður innan um stjórnsýsluleg skrifstofuveldi.
